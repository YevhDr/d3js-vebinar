Електронні аукціони деревини:
Чи «прозорішає» український ринок?


Уряд готує масштабну реформу ринку деревини. Міндовкілля пропонує лісгоспам продавати необроблену деревину виключно через відкриті електронні аукціони. Це зробить ринок прозорішим та зручнішим для всіх, а також виведе значні суми коштів із тіні. Минулого року уряд запустив «пілот» цієї реформи, зобов’язавши великі лісгоспи реалізувати щонайменше 25% від своєї лісозаготівлі через відкриті аукціони системи Prozorro.Продажі. У цьому проекті ми аналізуємо відкриті дані Prozorro.Продажі та розповідаємо наскільки успішним був урядовий експеримент із запуску відкритих електронних торгів.


Тернистий шлях реформ

Постанова Кабміну впроваджувала експериментальні правила продажу необробленої деревини на період з 1 лютого 2020-го по 1 квітня 2021 року. Лісгоспи зустріли такі новації дещо насторожено, але відкриті дані Prozorro.Продажі свідчать, що електронні аукціони з продажу деревини почали з’являтися в системі фактично одразу після офіційного початку експерименту. 

У березні 2020-го оголошена вартість деревини, яку виставили на продаж, сягнула майже 450 млн грн. Однак лише трохи більш як 5% від усіх аукціонів, що відбувалися з лютого по серпень 2020-го, завершились успішним підписанням контрактів із постачання необробленої деревини.

Самої лише постанови Кабміну виявилося замало, щоб запустити прозорий ринок деревини в Україні – чимало лісгоспів вирішили підійти до її виконання суто формально. На аукціони виставляли збірні лоти деревини різного ґатунку та низької якості, які мало цікавили покупців. 

Незрозумілим для потенційних покупців також став і підхід лісгоспів до визначення ціни на товар. Вартість однієї й тієї самої деревини у різних продавців могла різнитися в рази, що відштовхувало потенційних покупців від участі в аукціонах. Неадекватне ціноутворення на ринку деревини – давно відома та системна проблема. Деякі лісгоспи свідомо завищують собівартість товару на папері, щоб потім збільшити на тому-таки папері свої витрати та зменшити частку відрахувань до державного бюджету. Ціна продажу деревини не може бути нижчою за офіційну собівартість лісозаготівлі. Як наслідок, це створює ситуацію, коли ціни на ринку більше залежать від якихось фінансових маніпуляцій, аніж від реального попиту та світових економічних трендів.

Хто найохочіше переходив на бік реформ?

Усього в експерименті з електронних продажів деревини через систему Prozorro.Продажі взяло участь 271 підприємство з понад 300 наявних. Переважну більшість становили лісгоспи, що підпорядковуються Держлісагентству – 240 продавців. Але деякі військові та комунальні лісгоспи також виявили бажання долучитися до експериментальних торгів. Бродівське ЛГ (Львівщина) зареєструвало найбільше аукціонів у системі Prozorro.Продажі (серед великих лісгоспів). Але лише 5% (31 аукціон) із них завершилися підписанням контрактів на продаж деревини. Тоді як Ясінянське ЛМГ та Рахівське дослідне ЛГ із Закарпаття спромоглися підписати понад 600 контрактів із покупцями деревини (70–90% успішності аукціонів).

Яке майбутнє чекає на ринок деревини в Україні?

Висока успішність аукціонів та активна залученість окремих лісгоспів до електронних торгів у системі Prozorro.Продажі були радше винятком, ніж загальним правилом. Постанова №1178 не зобов’язувала лісгоспи виставляти весь об’єм лісозаготівлі на електронні майданчики Prozorro.Продажі, а тому чимало лісгоспів вирішили притримати якіснішу деревину та виставляли її на продаж на інших електронних біржах, що не передають дані до Prozorro.Продажі. 

Волинський підприємець Олександр Місюра каже, що аукціони на таких майданчиках часто нічим не відрізняються від старої системи «прямих договорів», навіть попри те, що проводяться в електронній формі. За словами Місюри, організатори аукціонів поза системою Prozorro.Продажі не прагнуть до відкритості, можуть маніпулювати умовами торгів, підлаштовуючи їх під певного покупця, а подекуди взагалі не допускають «незручні» компанії до участі в аукціонах. Фактично це елементи шантажу підприємців з боку лісгоспів та обласних управлінь Держлісагентства. Адже специфіка лісопереробного бізнесу передбачає стабільний потік сировини, а простій підприємства веде до значних збитків та може загрожувати закриттям.

Попри всі негаразди, торішній експеримент Кабміну показав, що в українській лісовій галузі є значний інтерес до реформи ринку деревини. Наприклад, Закарпатській облдержадміністрації співпраця з Prozorro.Продажі настільки сподобалася, що її представники з власної ініціативи вирішили сприяти поширенню електронних торгів на 100% продажу деревини в області. Була укладена тристороння угода між ДП «Прозорро.Продажі», Закарпатською ОДА та обласним управлінням лісового та мисливського господарства. Лісгоспи наростили кількість та якість аукціонів, а платформа Prozorro.Продажі знизила розмір комісії за участь у них. Це одразу ж позначилось на успішності аукціонів закарпатських лісгоспів та зростанні їхніх офіційних доходів у декілька разів.

Наразі Міндовкілля та Prozorro.Продажі підбивають підсумки пілотного впровадження відкритих електронних аукціонів деревини. Міністерство має чітку позицію утвердження принципів рівності, прозорості та вільної конкуренції на ринку деревини. Воно планує закріпити нові правила гри за допомогою нового Закону «Про ринок деревини» та нової редакції Постанови №1178.
